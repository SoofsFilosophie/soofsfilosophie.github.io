---
layout: post
title: "Een Vreemdeling in de Trein"
categories: [Blog, Humans being Human]
image: assets/images/9.jpg
---


Om zes over acht komt mijn bus aan op het station van Breda. De opkomende zon straalt door de hoge open zijkant. Ik zie de trein al klaarstaan. Zal ik hem nog halen? Zo snel mogelijk loop ik als een pakezel naar perron vier. Zodra ik de trap oploop, hoor ik de trein wegrijden. Jammer, anders was ik wat eerder op school geweest.
 
Ik drop mijn twee tassen vol eten en schoolspullen op een bankje. Het is toch wat frisser dan afgelopen dagen en ik moet mijn rits toch wat hoger optrekken. Niet te hard zoals vanochtend tho… In de badkamer, nog niet helemaal wakker, probeer ik mijn favoriete jeans dicht te trekken. Een krakend geluid van metaal op metaal galmt door de vochtige ruimte. Verdomme. 

Mijn gedachtes worden verstoord door mijn Pavlov-reactie op het geluid van de remmende trein. Ik sta meteen op zonder erbij na te denken. Helaas is het wat drukker in de spits en is de deur die ik heb uitgekozen bij een eerste klas coupe. Op weg naar de volgende deur kom ik achterin de rij te staan. Dat wordt vechten voor een plekje. Ik zie tot mijn verbazing een open stoeltje tussen een oudere vrouw en een typisch ICT studentje. “Ik kom gezellig naast u zitten,” zeg ik tegen de vrouw. En al snel gaat de yapsessie van start. Na een minuut of twee doe ik dan toch maar mijn oortje uit. We praten over hoe zwaar onze tassen zijn en dat een zitplekje veel fijner is dan staan bij de deur. De standaard koetjes en kalfjes praat. Het liefst zou ik nu nog even op mijn telefoon zitten om de langzame ochtend nog verder uit te rekken. En zo laat ik haar maar wat doorratelen. Ik zet mijn gedachten op standje autopiloot en knik hier en daar. Ze vraagt naar mijn opleiding en gaat verder in op hoe belangrijk communicatie wel niet is in het dagelijks leven. 

Ze werkte vroeger bij de klantenservice, nu bij de gemeente Tilburg. Ze heeft een huis gekocht en een stagiair op werk die ze vervelend vindt. Ze heeft een zoon die acht jaar over zijn hbo studie heeft gedaan en ze liep naar de fietsenstalling op het perron in Tilburg. Zo heb ik binnen een twaalf minuten treinreis van alles leren kennen over deze vreemdeling. Ze had op haar rechterringvinger een gouden diamantenring. Op haar linkerhand twee gouden ringen met rode stenen. Ze had grijze haren geknipt tot op de schouders met curtain bangs. Twee bruine ogen staarden mij aan door een grijze bril.

Zoveel details weet ik nu over deze vrouw, maar ik heb nooit gevraagd naar haar naam. Ik heb vandaag een vreemdeling in de trein ontmoet. En dat zal ze voor mij ook altijd blijven.

