---
layout: post
title: "De Twijfelgids voor Twintigers"
categories: [Lifestyle, Tips&Tricks]
image: assets/images/4.jpg
---

Als er Olympische Spelen waren voor twijfelen, dan had ik goud gehaald! Twijfels over wat ik aan moet doen vandaag. Zal ik nou wel of niet gaan sporten vanavond? En moet ik nou kiezen voor de linker of rechter Twix? Iedereen twijfelt en zeker in je twintiger jaren zul je veel van deze twijfels meemaken. Want je bent nog niet helemaal gesetteld als volwassene, maar je bent ook geen tiener meer! In deze blogpost ga ik jullie helpen met tips en oefeningen om jouw twijfels weg te nemen. Welkom bij de Twijfelgids voor Twintigers!

**Verschillende soorten twijfels**

Mijn vader noemde mij vroeger al een twijfeltante en daar ben ik eigenlijk nooit meer vanaf gekomen. Ik ben ondertussen al bezig met mijn derde hbo-studie, en lang van tevoren twijfelde ik over welk vakkenpakket ik op de HAVO moest kiezen. Wat ik later wilde worden was nooit duidelijk voor mij. En ik ben gelukkig niet de enige, want 1 op de 5 studenten verandert binnen een jaar van studie of stopt. 
Twijfels over je carrière en toekomst komen dus vaker voor dan je denkt. Maar wat nou als dit allemaal al duidelijk is voor jou? Das fijn voor je… Ik had dat ook wel willen hebben… Maar ik weet zeker dat óók jij twijfelt in je dagelijks leven, anders zou je dit nu niet lezen! Misschien twijfel je wel over je relaties. Ben ik wel met de juiste persoon? Of had ik vroeger ook zo vaak ruzie met deze vriendengroep? Andere twijfels kunnen gaan over jezelf. Je identiteit vorm je grotendeels in je tienerjaren, maar niet iedereen is even snel natuurlijk. Zelf schommel ik maandelijks tussen hobby’s of kledingstukken. Wie ik nou echt ben weet ik simpelweg nog niet op mijn twintigste. En dus komt hier de 1e tip van de Twijfelgids: omarm je twijfels!

**Twijfelen doen we samen**

Twijfels horen bij je persoonlijke groei. Het betekent dat je nadenkt over je eigen leven, wat een goed teken is. Want hoe meer je weet over jezelf, hoe minder twijfels je krijgt! Ik wil jullie dan ook meegeven dat niemand perfect is (ook al proberen de influencers dat op Instagram wel zo te laten lijken.) Vergelijk jezelf niet constant met anderen. Als je twijfelt over je zelfbeeld kan je in gesprek gaan met oudere mensen (dertigers, veertigers) over hun twintiger jaren. Je zult zien dat zij dezelfde vragen hadden en uiteindelijk hun antwoorden vonden. Het delen van je twijfels heeft ook andere voordelen. Zo kom je al pratend tot nieuwe inzichten en belicht je gesprekspartner jouw dilemma vanaf een andere kant. Na zo’n gesprekje voel ik me altijd stukken beter en weet ik dat ik gesteund word door de lieve mensen om mij heen. Kans is groot dat dat ook voor jou geldt.

**Snelle tips**

Een oefening die ik zelf vaak gebruik is lijstjes maken. Schrijf op wat je al bereikt hebt, hoe klein dat ook is. Vaak doe ik dit aan het eind van de dag of week. Zodra ik voor mijzelf duidelijk heb wat ik al bereikt heb zie ik hoe ver ik al ben gekomen. En dan glijden alle twijfels en stress in een keer van mijn schouders af. Maar voor jullie twijfelende twintigers heb ik toch nog een rijtje klaargezet met wat handige tips:

-	Mindsetshift: Accepteer je fouten. Vraag jezelf na een mislukking af: “Wat kan ik hieruit leren?” 
-	Probeer nieuwe dingen: hobby’s, reizen, vrijwilligerswerk. Dit helpt je ontdekken wat je echt leuk vindt. En hierdoor leer je jezelf beter kennen.
-	Experimenteer met stages, bijbanen of projecten om te zien wat bij je past.
-	Mindfulness en meditatie kunnen je helpen je gedachten te kalmeren.
-	Twijfels gaan vaak over de toekomst of spijt uit het verleden. Focus op wat je nú kunt doen om je beter te voelen.
-	Schrijf ’s avonds drie dingen op waar je dankbaar voor bent. Dit verlegt je focus van twijfels naar positiviteit.
-	Ga op je intuïtie af. Vaak weet je hartje sneller wat je moet doen dan je brein.

Lieve twijfelende twintigers van me,

Twijfel vooral niet te lang, want dat is voor niemand fijn. Veel succes met deze gids en ik hoop dat ik jullie wat minder twijfels heb kunnen brengen! 

Kusjes Soof **xxx**
